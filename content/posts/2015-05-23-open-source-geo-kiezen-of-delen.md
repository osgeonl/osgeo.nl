---
title: 'Workshop: “Open source geo: kiezen of delen?”'
author: Gert-Jan van der Weijden
type: post
date: 2015-05-23T13:29:17+00:00
url: /2015/05/open-source-geo-kiezen-of-delen/
featured_image: /uploads/2015/05/Vlaggen_Ordina-150x113.jpg
categories:
  - Actueel
  - Event
  - Nieuws
tags:
  - ordina
  - osmm

---
Op dinsdag 9 juni 2015 organiseren Ordina en de stichting OSGeo.nl onder de titel “Open source geo: kiezen of delen?” een workshop waarin wordt verkend welke softwarekeuzes je binnen open source geo kunt maken, en welke overwegingen je daarbij kunt hanteren. Wat is het beste softwarepakket? En wat is voor mijn organisatie het beste geschikt? Hoe zit de community achter een open source product in elkaar? En hoe kan ik daar een rol in spelen? Hoe volwassen is een product? Kan ik zelf helpen een product volwassener te maken? Of begin ik een eigen “fork”

Ordina heeft hiervoor een model ontwikkeld: het Open Source Maturity Model. De ontwikkeling van dat model is het vertrekpunt voor de bijeenkomst, waarna we in gaan op achtereenvolgens de toepassing van het model in bij de provincie Noord-Holland, op de organisatie van open source geocommunity: Geonetwork en op de rol van OSGeo.org bij het “uitbroeden” van nieuwe open source geo projecten. Daarbij hopen we dat de deelnemers met hun eigen kennis en ervaring een actieve bijdrage aan deze workshop kunnen leveren.

Sprekers deze middag/avond zijn:

• Patrick Jenner (Key consultant open source bij Ordina)  
_Patrick heeft ruim 5 jaar geleden aan de basis gestaan van de ontwikkeling van het Open Source Maturity Model. Hij zal vertellen over de overwegingen bij de totstandkoming van het model, de latere aanpassingen ten behoeve van versie 2, en de toekomst van het model. Lees hier Patricks blog over het OSMM._

• Luuk Schaminee (Geo-ict consultant bij Ordina)  
_Luuk presenteert zijn ervaringen met het in de praktijk toepassen van het Open Source Maturity Model en het daaraan gerelateerde Open Product Selection Process (OPSP), onder meer voor de geo-omgeving van de provincie Noord-Holland. In 2014 heeft Luuk hierover samen met zijn collega Harco de Jager een artikel in GIS Magazine gepubliceerd._

• Herman Assink (directeur bij IDGIS b.v.)  
_Geïnspireerd door het artikel van Luuk en Harco in GIS Magazine heeft Herman als prominent lid van de [deegree][1] community het Open Source Maturity Model toegepast. Hij zal vertellen welke initiatieven daaruit zijn voortgekomen. Daarnaast zal Herman ingaan op de wijze waarop je als organisatie kunt meesturen in de ontwikkeling van een open source product._

• Jeroen Ticheler (directeur bij GeoCat)  
_Jeroen heeft als chair & founder van het Geonetwork open source project bijna 15 jaar ervaring met het &#8220;runnen&#8221; van een internationala open source geo project. Vanuit die ruime ervaring zal hij ingaan op zijn praktijkervaringen met kiezen of delen, zowel vanuit het perspectief van het project, als vanuit het perspectief van de implementerende partij._

Daarmee is deze bijeenkomst een must voor iedereen die te maken heeft het maken van keuzes in open source geo: functioneel beheerders, service-managers, architecten, informatie-managers en natuurlijk iedereen die zélf een actieve rol speelt in een van de open source geo communities.

De workshop start om 16.30 (inloop vanaf 16.00 uur) en loopt door tot circa 20.30. Tussendoor worden soep en broodjes geserveerd en we sluiten af met een drankje.

De bijeenkomst vind plaats in het kantoor van Ordina, Ringwade 1 in Nieuwegein.

Inschrijven kan door een mail te sturen aan <info@osgeo.nl> of door te reageren op de [“Meetup”][2]. Svp daarbij aangeven of je met de auto komt, dan wordt er een plekje op het parkeerterrein gereserveerd. Aan de deelname zijn geen kosten verbonden.

Graag tot 9 juni!

&nbsp;

Harco de Jager (Ordina GEO-ICT)  
Gert-Jan van der Weijden (voorzitter Stichting OSGeo.nl)  

&nbsp;

_Ordina heeft als missie:“Samen duurzaam innoveren”_  
_Wij willen duurzame oplossingen bieden die mensen echt verder helpen. Projecten en programma’s die tot stand zijn gekomen zonder verspilling van de inzet van mensen en middelen. En die doen waarvoor ze bedoeld zijn en goed te beheren zijn, zodat ze lang meegaan. Wij streven naar duurzame, resultaatgerichte relaties met onze klanten én medewerkers._

_Ordina heeft als de grootste onafhankelijke dienstverlener op het gebied van consulting, solutions en ICT in de Benelux een breed scala aan ICT-expertise in huis. Ordina heeft haar GEO-ICT expertise gebundeld met de focus op ESRI en Open Source GIS componenten._  
_Wij leveren GEO-ICT professionals en ontzorgen door de realisatie en/of het beheer van uw GEO-ICT oplossing op ons te nemen._  
_Meer over onze dienstverlening is te vinden op www.ordina.nl/geo-ict._

&nbsp;

_Over OSGeo.nl_  
_De stichting OSGeo.nl heeft als missie “Het stimuleren van het gebruik en de ontwikkeling van open source software voor geo-informatie in het Nederlandse taalgebied.”. Daartoe organiseren we sinds 2012 themamiddagen, hands-on workshops en een jaarlijkse OSGeo.nl dag (als onderdeel van de GeoBuzz). Onze slogan is “Wegwijs in open geo”._  
_OSGeo.nl is de officiële Nederlandstalige afdeling van de internationale organisatie OSGeo.org_


[1]: http://www.deegree.org/
[2]: http://www.meetup.com/OSGeoNL/
